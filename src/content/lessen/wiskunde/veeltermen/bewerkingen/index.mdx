---
title: "Bewerkingen met veeltermen"
date: 2020-06-04T09:29:43+02:00
weight: 4
draft: true
description: "In deze les leggen we uit hoe je kan rekenen met veeltermen. Hoe
tel je veeltermen bij elkaar op of vermenigvuldig je ze? Hoe deel je een
veelterm door een eenterm? En hoe vermenigvuldig je een veelterm met een
eenterm?"
tags: ["veeltermen", "veelterm", "bewerkingen met veeltermen", "veeltermen
optellen", "veeltermen aftrekken", "veeltermen vermenigvuldigen", "veelterm
vermenigvuldigen met een eenterm", "veelterm delen door een eenterm", "som van
veeltermen", "verschil van veeltermen", "product van veeltermen", "product van
een veelterm en een eenterm", "quotient van een veelterm en een eenterm"]
images: []
title_img: ""
---

Net zoals je op getallen bewerkingen kan uitvoeren (optellen, aftrekken,
vermenigvuldigen,...), kan je dat ook met veeltermen. In principe kan je eender
welke bewerking die je met getallen kan doen, ook met veeltermen doen wanneer
de variabelen van de veelterm reële of rationale getallen zijn. We gaan ons
voorlopig echter tot vier basisbewerkingen beperken:

-   Veeltermen optellen (en aftrekken)
-   Een veelterm vermenigvuldigen met een eenterm
-   Een veelterm vermenigvuldigen met een veelterm
-   Een veelterm delen door een eenterm

We bespreken deze bewerkingen hieronder apart.

<Expand>

Alle variabelen in deze les zijn reëel of rationaal

We gaan ervan uit dat alle variabelen in deze les een element zijn van de reële
getallen. Als je nog niet weet wat reële getallen zijn, mag je ook aannemen
dat de variabelen een element zijn van de rationale, gehele of zelfs natuurlijk
getallen. Voor al die verzamelingen gelden dezelfde rekenregels wat
betreft bewerkingen met veeltermen.

</Expand>

## Veeltermen optellen en aftrekken

Het **optellen** van twee veeltermen doe je zo:

1. Laat de **haakjes weg**.
2. Je krijgt nu één lange veelterm. **Vereenvoudig en herleid** die veelterm.

Twee veeltermen die bij elkaar moeten opgeteld worden, dat ziet er bijvoorbeeld
zo uit:


$$
(2a^2b - 4ab^3) + (2ab^3 - 3a^2b)
$$


We gaan ervan uit dat de variabelen <Mute>($a$ en $b$)</Mute> reële getallen
zijn <Mute>(of rationale getallen, maakt niet uit)</Mute>. We mogen dus de
rekenregels voor reële getallen toepassen. Die zeggen dat de **optelling in
$\mathbb{R}$ associatief is**. Dat betekent dat het niet uitmaakt of we al dan
niet haakjes zetten in een optelling en dat het niet uitmaakt waar we dan wel
die haakjes zouden zetten. We kunnen alle **haakjes dus gewoon weglaten**:

$$
\begin{aligned}
\orange{(}2a^2b - 4ab^3\orange{)} + \orange{(}2ab^3 - 3a^2b\orange{)} &=
2a^2b - 4ab^3 + 2ab^3 - 3a^2b
\end{aligned}
$$

Nu krijgen we een veelterm die we eenvoudig kunnen **herleiden** door de
gelijksoortige eentermen bij elkaar op te tellen:

$$
\begin{aligned}
\orange{2a^2b} \green{- 4ab^3} \green{+ 2ab^3} \orange{- 3a^2b} &= \orange{(2 - 3)\cdot a^2b} + \green{(-4 + 2)\cdot ab^3}\\
 &= \orange{-a^2b} - \green{2\cdot ab^3}\\
\end{aligned}
$$

> Als je niet meer goed weet wat het juist betekent om een veelterm te
> _"herleiden"_, lees dan zeker onze les over het [vereenvoudigen en herleiden
> van een veelterm](vereenvoudigen) eens na.

Het **aftrekken** van twee veeltermen gaat zo:

1. Laat de **haakjes weg** en **verander de toestandstekens** <Mute>($+$ en $-$)</Mute> van de termen van de veelterm die **na het minteken** stond.
2. Je krijgt nu één lange veelterm. **Vereenvoudig en herleid** die veelterm.

Bij het **aftrekken van veeltermen** gaan we ook de haakjes weglaten, maar dan
moeten we **opletten dat we het minteken correct binnen de haakjes brengen**.
Stel dat we de volgende berekening voorgeschoteld krijgen:


$$
(-2x^3 + 3y - 5x^2y + 6) - (2x^2y + 3 - 5y - 6x^3)
$$


Bij het weglaten van de haakjes, vermenigvuldigen we eigenlijk elke term in de
tweede veelterm met het minteken. Net zoals $-(-3) = +3$. Dat betekent dat
**alle tekens van die veelterm moeten veranderen**:

$$
\begin{aligned}
(-2x^3 - 5x^2y + 6) - (\orange{2x^2y + 3 - 6x^3}) &=
-2x^3 - 5x^2y + 6 \orange{- 2x^2y - 3 + 6x^3}
\end{aligned}
$$

Vervolgens is het weer een kwestie van de veelterm te **herleiden**, net als
bij het optellen van veeltermen:

$$
\begin{aligned}
\orange{-2x^3} \green{- 5x^2y} \blue{+ 6} \green{- 2x^2y} \blue{- 3} \orange{+ 6x^3}
&= \orange{(-2 + 6)\cdot x^3} + \green{(- 5 - 2)\cdot x^2y} + \blue{(6 - 3)}\\
 &= \orange{4\cdot x^3} -\green{7\cdot x^2y} + \blue{3}\\
\end{aligned}
$$

## Een veelterm vermenigvuldigen met een eenterm

Het vermenigvuldigen van een eenterm met een veelterm gaat als volgt:

1. **Vermenigvuldig de coëfficiënt** van elke term in de veelterm met de
   coëfficiënt van de eenterm
2. **Vermenigvuldig het lettergedeelte** van elke term in de veelterm met elke
   factor in het lettergedeelte van de eenterm

> Ben je even vergeten wat nu weer de _"coëfficiënt"_ en het _"lettergedeelte"_
> was van een eenterm? Lees dan zeker onze [les over
> eentermen](../eentermen/eenterm) even na.

Stel bijvoorbeeld dat we de volgende berekening moeten maken:


$$
-2x y^2\cdot (3x^2 + 4y^3 -6)
$$


We zien dat de eenterm $-2xy^2$ wordt vermenigvuldigd met een veelterm. Eerst
gaan we de $-2$ van de eenterm vermenigvuldigen met alle **coëfficiënten** van
de veelterm ($3$, $4$ en $-6$). We passen dus eigenlijk gewoon de
**distributieve eigenschap** toe:


$$
\orange{-2}x y^2\cdot (\orange{3}x^2 \orange{+ 4}y^3 \orange{-6}) = x y^2\cdot (\orange{-6}x^2 \orange{- 8}y^3 \orange{+ 12})
$$


Nu staan er enkel nog variabelen buiten de haakjes. We zullen eerste de $x$
naar binnen brengen door weer gebruik te maken van de distributieve eigenschap:


$$
\orange{x} y^2\cdot (-6x^2 - 8y^3 + 12) = y^2\cdot (-6\orange{x^3} - 8\orange{x} y^3 + 12 \orange{x})
$$


> Merk op dat de $-6x^2$ na de vermenigvuldiging met $x$ veranderd is naar
> $-6x^\orange{3}$. We passen de rekenregel toe van het **vermenigvuldigen van
> machten met hetzelfde grondtal**. Zowel $x$ als $x^2$ hebben namelijk een
> grondtal $x$. Daarom moeten we bij de vermenigvuldigingen de **exponenten bij
> elkaar optellen**: $x \cdot x^2 = x^{1 + 2} = x^3$.

Goed! Nu staat er nog enkel $y^2$ buiten de haakjes. We kunnen ook hier weer de
distributieve eigenschap gebruiken om die binnen de haakjes te krijgen:


$$
\orange{y^2}\cdot (-6x^3 - 8x y^3 + 12 x) = (-6x^3\orange{y^2} - 8x \orange{y^5} + 12 x\orange{y^2})
$$


> Merk weer op dat we de rekenregel van het vermenigvuldigen van machten met
> hetzelfde grondtal hebben toegepast: $y^2 \cdot y^3 = y^{2 + 3} = y^5$.

De haakjes rond onze uitkomst mogen we natuurlijk gewoon weglaten. We krijgen
de volgende veelterm:


$$
-6x^3y^2 - 8x y^5 + 12 xy^2
$$


## Een veelterm delen door een eenterm

Bij het **delen van een veelterm door een eenterm**, gaan we gelijkaardig te
werk als bij het _vermenigvuldigen_ van een veelterm met een eenterm:

1. **Deel de coëfficiënt** van elke term in de veelterm door de
   coëfficiënt van de eenterm
2. **Deel het lettergedeelte** van elke term in de veelterm door elke
   factor in het lettergedeelte van de eenterm

Stel bijvoorbeeld dat we de volgende deling moeten maken:


$$
(21u^2v^3 - 14u^2v^2 + 28uv^3):(-7uv^2)
$$


Dan beginnen we eerst met het delen van **alle coëfficiënten** van de veelterm
door de $-7$:


$$
(\orange{21}u^2v^3 \orange{- 14}u^2v^2 \orange{+ 28}uv^3):(\orange{-7}uv^2) = (\orange{-3}u^2v^3 \orange{+ 2}u^2v^2 \orange{- 4}uv^3):(uv^2)
$$


Vervolgens gaan we de factoren van de eentermen één per één weghalen. We
beginnen met de $u$:


$$
(-2u^2v^3 + 2u^2v^2 - 4uv^3):(\orange{u}v^2) = (-3\orange{u}v^3 + 2\orange{u}v^2 - 4v^3):v^2
$$


> Merk op dat we de rekenregel van het **delen van machten met hetzelfde
> grondtal** toepassen. Wanneer we delen door $u$ moeten we daarom in elke
> term van de veelterm $1$ aftrekken van de exponent van $u$. Bij $-2u^2v^3$,
> bijvoorbeeld, krijgen we na een deling door $u$ $-2\orange{u}v^3$ omdat

$$
\begin{aligned}
    -2\orange{u^2}v^3:\orange{u} &= -2\orange{u^{2 - 1}}v^3\\
    &= -2\orange{u}v^3
\end{aligned}
$$

> Bij de deling van $-4uv^3$ door $u$ **valt de $u$ in de term weg** omdat

$$
\begin{aligned}
    -4\orange{u}v^3:\orange{u} &= -4\orange{u^{1-1}}v^3\\
    &= -4\orange{u^0}v^3\\
    &= -4\cdot \orange{1} \cdot v^3\\
    &= -4v^3
\end{aligned}
$$

Nu we de $u$ uit de deler hebben gehaald, blijven we enkel nog over met een
deling door $v^2$. We gebruiken dezelfde rekenregels om ook die deling uit te
voeren:


$$
(-3uv^3 + 2uv^2 - 4v^3):\orange{v^2} = (-3u\orange{v} + 2u - 4\orange{v})
$$


> Merk op dat ook hier iets wegvalt door de deling: $2uv^2:v^2 = 2u$.

De haakjes rond onze uitkomst kunnen gewoon weggelaten worden. De uitkomst van
onze deling is dus:


$$
-3uv + 2u - 4v
$$


## Veeltermen met elkaar vermenigvuldigen

Om twee veeltermen met elkaar te vermenigvuldigen, moeten we eigenlijk meerdere
keren een [veelterm vermenigvuldigen met een
eenterm](#een-veelterm-vermenigvuldigen-met-een-eenterm). Het stappenplan gaat
als volgt:

1. **Vermenigvuldig elke term van de ene veelterm met elke term van de
   andere veelterm**.
2. Je krijgt één lange veelterm. **Vereenvoudig en herleid** die veelterm.

Zoals je in de eerste stap ziet, moeten we élke term van de ene met élke term
van de andere veelterm vermenigvuldigen. Het vermenigvuldigen van veeltermen
kan daarom al snel een warboel worden. Het is belangrijk dat je er stap per
stap doorgaat. Stel dat we de volgende vermenigvuldiging moeten oplossen:


$$
(-4a^2b + 3 ab^2 + ab) \cdot (a - 2ab)
$$


Nu komt het erop aan om op een _gestructureerde manier_ alle termen van de ene
veelterm met elke term van de andere veelterm te vermenigvuldigen. We beginnen
met de _eerste term van de eerste veelterm_ te vermenigvuldigen met de tweede
veelterm. Dit doen we op precies dezelfde manier als hoe we een [eenterm
vermenigvuldigen met een
veelterm](##een-veelterm-vermenigvuldigen-met-een-eenterm) Zo kunnen we al het
eerste stuk van onze uitkomst beginnen schrijven:


$$
(-4a^2b \gray{+ 3 ab^2 + ab}) \cdot (a - 2ab) = -4a^3b + 8a^3b^2 \gray{+ \ldots}
$$


Vervolgens vermenigvuldigen we de _tweede term van de eerste veelterm_ met de
tweede veelterm. Zo krijgen we het tweede stuk van de uitkomst:


$$
(\gray{-4a^2b} + 3 ab^2 \gray{+ ab}) \cdot (a - 2ab) = \gray{-4a^3b + 8a^3b^2} + 3a^2b^2 - 6a^2b^3 \gray{+ \ldots}
$$


Tenslotte vermenigvuldigen we de _derde term van de eerste veelterm_ met de
tweede veelterm.


$$
(\gray{-4a^2b + 3 ab^2} + ab) \cdot (a - 2ab) = \gray{-4a^3b + 8a^3b^2 + 3a^2b^2 - 6a^2b^3} + a^2b - 2a^2b^2
$$


De volledige uitkomst van onze vermenigvuldiging is dus:


$$
-4a^3b + 8a^3b^2 + 3a^2b^2 - 6a^2b^3 + a^2b - 2a^2b^2
$$


Als laatste stap moeten we eens kijken of we deze lange veelterm nog kunnen
vereenvoudigen of herleiden.

> Als je niet meer goed weet wat het juist betekent om een veelterm te
> _"herleiden"_, lees dan zeker onze les over het [vereenvoudigen en herleiden
> van een veelterm](vereenvoudigen) eens na.

We zoeken naar termen met **hetzelfde lettergedeelten** en tellen de
coëfficiënten van deze termen bij elkaar op:

$$
\begin{aligned}
-4a^3b + 8a^3b^2 \orange{+ 3a^2b^2} - 6a^2b^3 + a^2b \orange{- 2a^2b^2}
&= -4a^3b + 8a^3b^2 \orange{+ (3 - 2)a^2b^2} - 6a^2b^3 + a^2b\\
 &= -4a^3b + 8a^3b^2 \orange{+ a^2b^2} - 6a^2b^3 + a^2b\\
\end{aligned}
$$

Tenslotte **rangschikken** we de veelterm volgens dalende graad van de
eentermen:


$$
8a^3b^2 - 6a^2b^3 -4a^3b + a^2b^2 + a^2b
$$


## Veeltermen en eentermen met letterexponenten vermenigvuldigen

Het kan soms voorkomen dat een eenterm of een veelterm **letterexponenten**
bevat. Stel bijvoorbeeld dat we de volgende vermenigvuldiging hebben van een
eenterm en een veelterm:


$$
x^{(m + 1)}y^n\cdot (-3x + x^2y^n)
$$


Dan moeten we goed de **rekenregel voor het vermenigvuldigen van machten met
hetzelfde grondtal** in ons achterhoofd houden. Die zegt dat we bij zo een
vermenigvuldiging de **exponenten moeten optellen**. We zullen eens tonen hoe
dat gaat wanneer we die $x^{(m + 1)}$ binnen de haakjes brengen:

$$
\begin{aligned}
\orange{x^{(m + 1)}}y^n\cdot (-3x + x^2y^n) &= y^n\cdot (-3x\cdot\orange{x^{(m + 1)}} + x^2\cdot\orange{x^{(m + 1)}}y^n)\\
 &= y^n\cdot (-3x^{1 + \orange{(m + 1)}} + x^{2 + \orange{(m + 1)}}y^n)\\
 &= y^n\cdot (-3x^{1 + \orange{m + 1}} + x^{2 + \orange{m + 1}}y^n)\\
 &= y^n\cdot (-3x^{(m + 2)} + x^{(m + 3)}y^n)\\
\end{aligned}
$$

Je ziet dat we ook hier weer niets meer doen dan de exponenten bij elkaar op te
tellen. We brengen nu op dezelfde manier de $y^n$ naar binnen:

$$
\begin{aligned}
\orange{y^n}\cdot (-3x^{(m + 2)} + x^{(m + 3)}y^n)
&= (-3x^{(m + 2)}\cdot\orange{y^n} + x^{(m + 3)}y^n\cdot\orange{y^n})\\
 &= (-3x^{(m + 2)}y^n + x^{(m + 3)}y^{n + \orange{n}})\\
 &= (-3x^{(m + 2)}y^n + x^{(m + 3)}y^{2n})\\
\end{aligned}
$$

De haakjes rond onze uitkomst kunnen we gerust weglaten. We krijgen dus het
volgende resultaat:


$$
-3x^{(m + 2)}y^n + x^{(m + 3)}y^{2n}
$$


Voor het vermenigvuldigen van twee veeltermen die letterexponenten bevatten,
werken we uiteraard op een gelijkaardige manier. Het verschil is dat je moet
het in dat geval enkele keren vaker moet doen om elke term van de ene veelterm
te vermenigvuldigen met elke term van de andere veelterm.

## Samengevat

<Attention>

Het optellen van veeltermen

Het **optellen** van twee veeltermen doe je zo:

1. Laat de **haakjes weg**.
2. Je krijgt nu één lange veelterm. **Vereenvoudig en herleid** die veelterm.

</Attention>

<Attention>

Het aftrekken van veeltermen

Het **aftrekken** van twee veeltermen gaat zo:

1. Laat de **haakjes weg** en **verander de toestandstekens** (+ en -) van de termen van de veelterm die **na het minteken** stond.
2. Je krijgt nu één lange veelterm. **Vereenvoudig en herleid** die veelterm.

</Attention>

<Attention>

Een veelterm vermenigvuldigen met een eenterm

Het **vermenigvuldigen** van een **veelterm met een eenterm** gaat als volgt:

1. **Vermenigvuldig de coëfficiënt** van elke term in de veelterm met de
   coëfficiënt van de eenterm
2. **Vermenigvuldig het lettergedeelte** van elke term in de veelterm met elke
   factor in het lettergedeelte van de eenterm

</Attention>

<Attention>

Een veelterm delen door een eenterm

Het **delen van een veelterm door een eenterm** doen we als volgt:

1. **Deel de coëfficiënt** van elke term in de veelterm door de
   coëfficiënt van de eenterm
2. **Deel het lettergedeelte** van elke term in de veelterm door elke
   factor in het lettergedeelte van de eenterm

</Attention>

<Attention>

Een veelterm vermenigvuldigen met een andere veelterm

Twee veeltermen met elkaar te vermenigvuldigen, doen we zo:

1. **Vermenigvuldig elke term van de ene veelterm met elke term van de
   andere veelterm**.
2. Je krijgt één lange veelterm. **Vereenvoudig en herleid** die veelterm.

</Attention>
