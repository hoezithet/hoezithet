---
title: "Wat is een functie?"
date: 2018-07-01T22:13:11+02:00
weight: 1
tags: ["Functies", "Analyse"]
image: img/conveyor_plain.png
---

Je kan een functie zien als een _machientje_ waar je _iets_ instopt en waar
_iets_ uit komt. Wat we erin stoppen noemen we meestal $x$, wat eruit komt noemen
we meestal $y$. Uit het machientje zal voor dezelfde $x$
ook telkens dezelfde $y$ komen. **Bij één $x$ hoort
maximaal één $y$**. Het is ook mogelijk dat er _niets_ uit het
machientje komt voor bepaalde keuzes van $x$. De $y-$waarde die uit het
machientje komt voor een bepaalde $x-$waarde, noemen we ook wel **de
functiewaarde van $x$** of kortweg $f(x)$.

![](img/conveyor_plain.png)

Omdat de $y$ die uit het machientje komt afhangt van de $x$ die we erin stopten,
noemen we $y$ ook wel de **afhankelijke variabele**. De $x$ die we erin stoppen,
noemen we de **onafhankelijke variabele**.

## Oké, maar wat zijn die $x$ en $y$?

$x$ en $y$ kunnen **vanalles** zijn. Meestal zijn ze allebei reële
getallen. Maar $x$ mag ook bijvoorbeeld een
naam van iemand zijn, en $y$ de lengte van die persoon. Of $x$ kan een datum
zijn en $y$ de gemiddelde temperatuur op die dag.

## En wat is het praktisch nut?

Het gebeurt heel vaak dat _iets_ afhangt van _iets anders_:

-   Hoe lang het duurt voor je ergens geraakt, hangt af van hoe snel je beweegt;
-   Hoe ver een bal vliegt nadat je ertegen schopt, hangt af van hoe hard je trapte;
-   Hoeveel winst je maakt, hangt af van hoeveel je aankoopt en verkoopt;
-   ...

Met een functie kunnen we _het verband_ beschrijven tussen het _ene_ <Mute
text="(hoe lang het duurt voor we ergens geraken)" /> en het _andere_ <Mute
text="(hoe snel we bewegen)" />. Het beschrijven van dat verband tussen de $x$
en de $y$, doen we met een [functievoorschrift](../voorschrift).

## Samengevat

<Attention title="Definitie van een functie">

Een functie is een verband tussen twee variabelen $x$ en $y$ waarbij er voor
iedere $x$ **hoogstens één** $y$ bestaat. Hierbij noemen we $x$ de **onafhankelijke
variabele** en $y$ de **afhankelijke variabele**.

</Attention>

<Attention title="Naamgeving">

-   $x$: ingang, onafhankelijke variabele
-   $y$: uitgang, afhankelijke variabele, functiewaarde van $x$, beeld van $x$

</Attention>
