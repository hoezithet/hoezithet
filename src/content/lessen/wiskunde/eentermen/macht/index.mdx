---
title: "Machten en wortels van eentermen"
date: 2020-01-09T07:02:45+01:00
weight: 6
draft: true
description: "In deze les leggen we uit hoe je de macht en de wortel van
eentermen kan berekenen. Omdat het belangrijk is dat we hiervoor de rekenregels
voor het berekenen van de macht van een macht goed begrijpen, herhalen we die
rekenregels eerst nog eens."
tags: ["eenterm", "macht van eenterm", "wortel van eenterm", "vierkantswortel
van eenterm", "bewerkingen met eentermen"]
images: []
title_img: ""
---

Om de machten en wortels van eentermen te kunnen berekenen, is het belangrijk
dat we de **rekenregels voor de macht van een macht en de wortel van een
macht** steeds goed in ons achterhoofd houden. We zullen ze hier kort even
herhalen. Stel dat we de volgende macht moeten uitrekenen <Mute>(waarbij
$a \in \mathbb{R}$)</Mute>:


$$
(a^2)^3
$$


De rekenregel voor het berekenen van de macht van een macht zegt dat we de
**exponenten met elkaar moeten vermenigvuldigen**:

$$
\begin{aligned}
(a^2)^3 &= a^{2\cdot 3}\\
 &= a^6
\end{aligned}
$$

De rekenregel voor het berekenen van de wortel van een macht zegt dat we de
**exponent moeten delen door de graad van de wortel**. Als we bijvoorbeeld de
vierkantswortel van een eenterm berekenen, moeten we de exponent van de
eenterm delen door $2$. Voor een derdemachtswortel, moeten we de exponent delen
door $3$, voor een vierdemachtswortel door $4$ enzovoort. Stel dat we de
volgende wortel moeten berekenen:


$$
\sqrt[3]{a^{12}}
$$


Dan werken we dat als volgt uit:

$$
\begin{aligned}
\sqrt[3]{a^{12}} &= a^{12/3}\\
 &= a^4
\end{aligned}
$$

<Expand>

Alle variabelen in deze les zijn $\in \mathbb{R}$ (of $\in \mathbb{Q}$)

We gaan ervan uit dat alle variabelen in deze les een element zijn van de reële
getallen. Als je nog niet weet wat reële getallen zijn, mag je ook aannemen
dat de variabelen een element zijn van de rationale, gehele of zelfs natuurlijk
getallen. Voor al die verzamelingen gelden dezelfde rekenregels wat
betreft het berekenen van de macht en wortel van een eenterm.

Bij het berekenen van even wortels, gaan we ervan uit dat de variabelen niet
negatief zijn.

</Expand>

## Een macht van een eenterm berekenen

Om de macht van een eenterm te berekenen, doen we het volgende:

1. Bereken de macht van de **coëfficiënt** van de eenterm.
2. Bereken de macht van het **lettergedeelte** van de eenterm door de
   exponenten van de variabelen te **vermenigvuldigen** met de exponent van de
   macht.

> Ben je even vergeten wat nu weer de _"coëfficiënt"_ en het _"lettergedeelte"_
> was van een eenterm? Lees dan zeker onze [les over
> eentermen](../eentermen/eenterm) even na.

Stel bijvoorbeeld dat we de volgende macht willen berekenen:


$$
(-5x^3y^2)^2
$$


De eerste stap is om de macht van de **coëfficiënt** te berekenen (de $-5$):

$$
\begin{aligned}
(\orange{-5}x^3y^2)^2 &= (\orange{-5})^2\cdot(x^3y^2)^2\\
 &=\orange{25}\cdot(x^3y^2)^2\\
\end{aligned}
$$

Vervolgens berekenen we de macht van het **lettergedeelte**. Hiervoor gebruiken
we de rekenregels om de macht van een macht te berekenen. We zullen eerst de
macht van de $x$ berekenen:

$$
\begin{aligned}
25\cdot(\orange{x^3}y^2)^2
&= 25(\orange{x^3})^2\cdot(y^2)^2\\
 &= 25\orange{x^{3\cdot 2}}\cdot(y^2)^2\\
 &= 25\orange{x^{6}}\cdot(y^2)^2\\
\end{aligned}
$$

Het berekenen van de macht van de $y$ doen we op dezelfde manier:

$$
\begin{aligned}
25x^{6}\cdot(\orange{y^2})^2
&= 25x^{6}\orange{y^{2\cdot 2}} \\
 &= 25x^{6}\orange{y^{4}} \\
\end{aligned}
$$

De uitkomst van de macht van de veelterm is dus:


$$
25x^6y^4
$$


## Een wortel van een eenterm berekenen

Om de wortel van een eenterm te berekenen, doen we het volgende:

1. Bereken de wortel van de **coëfficiënt** van de eenterm.
2. Bereken de wortel van het **lettergedeelte** van de eenterm door de
   exponenten van de variabelen te **delen** door de graad van de
   wortel.

Stel dat we de volgende wortel moeten uitrekenen:


$$
\sqrt{49a^6b^4}
$$


Dan moeten we eerst de wortel berekenen van de **coëfficiënt** (hier $49$):

$$
\begin{aligned}
\sqrt{\orange{49}a^6b^4}
&= \sqrt{\orange{49}}\cdot \sqrt{a^6b^4}\\
 &= \orange{7}\cdot \sqrt{a^6b^4}\\
\end{aligned}
$$

Vervolgens moeten we de wortel van elke factor in het **lettergedeelte**
berekenen door de exponent van elke factor te **delen door de graad van de
wortel**. We berekenen de vierkantswortel, dus de graad van de wortel is in dit
geval $2$. We moeten met andere woorden alle exponenten van de factoren in het
lettergedeelte ($a^6$ en $b^4$ in dit geval) gaan delen door $2$. We beginnen
met het berekenen van de exponent van $a$:

$$
\begin{aligned}
7\cdot \sqrt{\orange{a^6}b^4}
&=7\cdot \sqrt{\orange{a^6}}\cdot \sqrt{b^4} \\
 &=7\orange{a^{6/2}}\cdot \sqrt{b^4} \\
 &=7\orange{a^3}\cdot \sqrt{b^4} \\
\end{aligned}
$$

Ten slotte doen we hetzelfde voor $b$:

$$
\begin{aligned}
7a^3\cdot \sqrt{\orange{b^4}}
&= 7a^3\orange{b^{4/2}} \\
 &= 7a^3\orange{b^2} \\
\end{aligned}
$$

De uitkomst van de wortel van de eenterm is dus:


$$
7a^3b^2
$$


## Machten en wortels van lettervormen berekenen

Het kan soms voorkomen dat een eenterm **letterexponenten** bevat. Stel
bijvoorbeeld dat we de volgende macht van een eenterm willen berekenen <Mute
text="($m, n \in \mathbb{Z}$)" />:


$$
(a^{(m - 1)}b^{(n + 2)})^3
$$


Dan moeten we weer goed de **rekenregel voor het berekenen van een macht van
een macht** in ons achterhoofd houden. Die zegt dat we de **exponenten moeten
vermenigvuldigen**. We zullen dit al eens doen voor de $a$ in de opgave:

$$
\begin{aligned}
(\orange{a^{(m - 1)}}b^{(n + 2)})^3
&= (\orange{a^{(m - 1)}})^3\cdot (b^{(n + 2)})^3\\
 &= \orange{a^{(m - 1)\cdot 3}}\cdot (b^{(n + 2)})^3\\
 &= \orange{a^{3m - 3}}\cdot (b^{(n + 2)})^3\\
\end{aligned}
$$

We kunnen nu hetzelfde doen voor de $b$:

$$
\begin{aligned}
a^{3m - 3}\cdot (\orange{b^{(n + 2)}})^3
&= a^{3m - 3}\orange{b^{(n + 2)\cdot 3}}\\
 &= a^{3m - 3}\orange{b^{3n + 6}}\\
\end{aligned}
$$

De uitkomst van onze macht is dus:


$$
a^{(3m - 3)}b^{(3n + 6)}
$$


Het berekenen van de **wortel van een eenterm met letterexponenten**, kunnen we
op een gelijkaardige manier doen. We geven voor de volledigheid hier ook nog
een kort voorbeeld van:

$$
\begin{aligned}
\sqrt[5]{x^{(20m + 10)}y^{5n}}
&= x^{(20m + 10)/5}y^{5n/5}\\
 &= x^{4m + 2}y^{n}\\
\end{aligned}
$$

Je ziet dat het weer voornamelijk een kwestie is van het correct toepassen van
de rekenregels, in dit geval de rekenregel voor het berekenen van de wortel van
een macht.

## Samengevat

<Attention>

De macht van een eenterm berekenen

Om de macht van een eenterm te berekenen, doen we het volgende:

1. Bereken de macht van de **coëfficiënt** van de eenterm.
2. Bereken de macht van het **lettergedeelte** van de eenterm door de
   exponenten van de variabelen te **vermenigvuldigen** met de exponent van de
   macht.

</Attention>

<Attention>

De wortel van een eenterm berekenen

De wortel van een eenterm berekenen we als volgt:

1. Bereken de wortel van de **coëfficiënt** van de eenterm.
2. Bereken de wortel van het **lettergedeelte** van de eenterm door de
   exponenten van de variabelen te **delen** door de graad van de
   wortel.

</Attention>
