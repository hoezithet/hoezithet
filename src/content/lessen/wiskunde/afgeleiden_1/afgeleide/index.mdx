---
title: "De afgeleide in een punt berekenen"
date: 2020-05-05T06:48:10+02:00
weight: 2
draft: true
tags: ["afgeleide", "differentiequotiënt", 
"ogenblikkelijke verandering", "snelheid"]
description: "Met afgeleiden berekenen we ogenblikkelijke veranderingen. In
deze les leren we de formule om zo'n afgeleide te berekenen. We bouwen stap per
stap op naar de definitie vertrekkend van het
differentiequotiënt. Zo begrijp je
aan het einde van de les helemaal waar de definitie van afgeleiden vandaan
komt."
images: []
---

Met de afgeleide berekenen we de **ogenblikkelijke verandering** van een
functie. In deze les gaan we leren hoe je zo'n afgeleide in een bepaald punt
kan berekenen.

## Van gemiddelde naar ogenblikkelijke verandering

We weten al dat we de _gemiddelde verandering_ van een functie kunnen berekenen
met het differentiequotiënt:


$$
\frac{\green{f(a + \Delta x)} - \green{f(a)}}{\orange{\Delta x}}
$$


> Als je de formule voor het differentiequotiënt nog wat beangstigend vindt,
> lees je best de [les over differentiequotiënt](differentiequotient) nog
> eens na.

Met die formule kunnen we bijvoorbeeld de _gemiddelde snelheid_ van een wagen
berekenen wanneer we de positie van de wagen in functie van de tijd kennen.
Door een slim trucje toe te passen, kunnen we de formule echter ook gebruiken
om de _ogenblikkelijke verandering_ van een functie te berekenen. Dan kunnen we
bijvoorbeeld ook berekenen hoe snel een wagen _op een bepaald tijdstip reed_.

Het trucje is om in de formule van het differentiequotiënt **de limiet te
berekenen voor $\Delta x$ naar $0$**:


$$
\lim_{\Delta x \to 0} \frac{\green{f(a + \Delta x)} - \green{f(a)}}{\orange{\Delta x}}
$$


Zo krijgen we meteen de **formule om een afgeleide te berekenen in $x = a$**, afgekort
schrijven we "$f'(a)$" <Mute>(let op het accentje na de $f$)</Mute>:


$$
f'(a) = \lim_{\Delta x \to 0} \frac{\green{f(a + \Delta x)} - \green{f(a)}}{\orange{\Delta x}}
$$


Door die limiet te berekenen, weten we waar de gemiddelde verandering aan
gelijk is wanneer $a + \Delta x$ **heel dicht bij** $a$ zou liggen. Maar
wanneer $a + \Delta x$ héél dicht bij $a$ ligt, zijn ze **bijna hetzelfde**. We
berekenen zo waaraan de verandering op het ogenblik $a$ zou gelijk zijn. We
berekenen dus de **ogenblikkelijke verandering in $a$**.

## De afgeleide met je blote hand schatten

Stel dat we de volgende functie hebben:


$$
f(x) = - 3\cdot x^2 + 5
$$


En we willen de **afgeleide berekenen in $x = 4$**, of in symbolen $f'(4)$. Dan
moeten we in onze definitie van de afgeleide in $x = a$ de $a$ vervangen door
$4$. We moeten dus de uitkomst van de volgende limiet vinden:


$$
f'(4) = \lim_{\Delta x \to 0} \frac{\green{f(4 + \Delta x)} - \green{f(4)}}{\orange{\Delta x}}
$$


Geen paniek als je nog niet veel ervaring hebt met limieten. Je kan die limiet
namelijk ook met je _blote handen_ berekenen. Dat doe je door het
differentiequotiënt verschillende keren uit te rekenen waarbij je **$\Delta x$
telkens dichter bij $0$ kiest**.

We beginnen bijvoorbeeld met $\Delta x = 0{,}1$:

$$
\begin{aligned}
\frac{\green{f(4 + 0{,}1)} - \green{f(4)}}{\orange{0{,}1}} &= \frac{\green{f(4{,}1)} - \green{f(4)}}{\orange{0{,}1}}
\end{aligned}
$$

Je ziet dat we eerst nog $\green{f(4{,}1)}$ en $\green{f(4)}$ moeten berekenen.
Dat is snel gefikst:

$$
\begin{aligned}
\green{f(4{,}1)} &= -3 \cdot \green{4{,}1}^2 + 5\\
 &= -3 \cdot 16{,}81 + 5\\
 &= -50{,}43 + 5\\
 &= \green{-45{,}43}
\end{aligned}
$$

$$
\begin{aligned}
\green{f(4)} &= -3 \cdot \green{4}^2 + 5\\
 &= -3 \cdot 16 + 5\\
 &= -48 + 5\\
 &= \green{-43}
\end{aligned}
$$

Nu we $\green{f(4{,}1)}$ en $\green{f(4)}$ kennen, kunnen we verder met het
berekenen van ons differentiequotiënt:

$$
\begin{aligned}
\frac{\green{f(4{,}1)} - \green{f(4)}}{\orange{0{,}1}} &= \frac{\green{-45{,}43} - (\green{-43})}{\orange{0{,}1}}\\
 &= \frac{\green{-2{,}43}}{\orange{0{,}1}}\\
 &= -24{,}3
\end{aligned}
$$

Wanneer we $\Delta x = 0{,}1$ kiezen, is ons differentiequotiënt voor de
functie $f(x) = - 3\cdot x^2 + 5$ in $x = 4$ dus gelijk aan $-24{,}3$. We gaan
nu op dezelfde manier het differentiequotiënt berekenen en $\Delta x$ telkens
dichter en dichter bij $0$ kiezen. Hieronder zie je een tabel met de uitkomsten.
Reken zelf ook even na of je dezelfde uitkomsten vindt:

| $\Delta x$   | $$ \frac{\green{f(4 + \Delta x)} - \green{f(4)}}{\orange{\Delta x}} $$ |
| ------------ | ------------------------------------------------------------------------------------------------------------------------------------------------ |
| $0{,}1$      | $$ \frac{\green{f(4 + 0{,}1)} - \green{f(4)}}{\orange{0{,}1}}  = \frac{\green{-2{,}43}}{\orange{0{,}1}} = -24{,}3 $$ |
| $0{,}01$     | $$ \frac{\green{f(4 + 0{,}01)} - \green{f(4)}}{\orange{0{,}01}}  = \frac{\green{-0{,}2403}}{\orange{0{,}01}} = -24{,}03 $$ |
| $0{,}001$    | $$ \frac{\green{f(4 + 0{,}001)} - \green{f(4)}}{\orange{0{,}001}}  = \frac{\green{-0{,}024003}}{\orange{0{,}001}} = -24{,}003 $$ |
| $0{,}0001$   | $$ \frac{\green{f(4 + 0{,}0001)} - \green{f(4)}}{\orange{0{,}0001}}  = \frac{\green{-0{,}00240003}}{\orange{0{,}0001}} = -24{,}0003 $$ |
| $0{,}00001$  | $$ \frac{\green{f(4 + 0{,}00001)} - \green{f(4)}}{\orange{0{,}00001}}  = \frac{\green{-0{,}0002400003}}{\orange{0{,}00001}} = -24{,}00003 $$ |
| $0{,}000001$ | $$ \frac{\green{f(4 + 0{,}000001)} - \green{f(4)}}{\orange{0{,}000001}}  = \frac{\green{-0{,}000024000003}}{\orange{0{,}000001}} = -24{,}000003 $$ |

We zouden nog een tijdje kunnen doorgaan, maar het zou je moeten opvallen dat
die $3$ stilaan wegdrijft naar een plek waar ze zo klein is dat ze eigenlijk
verwaarloosbaar is. Hoe dichter we $\Delta x$ naar $0$ brengen, hoe dichter de
uitkomst van het differentiequotiënt gaat naar $-24$. We kunnen dus zeggen dat:

$$
\begin{aligned}
f'(4) &= \lim_{\Delta x \to 0} \frac{\green{f(4 + \Delta x)} - \green{f(4)}}{\orange{\Delta x}}\\
 &= -24
\end{aligned}
$$

Dat is eigenlijk wat we bedoelen met die limiet: **naar welk getal gaat de
uitkomst van het differentiequotiënt wanneer we $\Delta x$ steeds dichter en
dichter naar $0$ brengen?**

## De afgeleide in een punt sneller leren berekenen

Het is natuurlijk lastig om voor elke afgeleide zo'n hele tabel te moeten
maken. Gelukkig kunnen we iets doordachter te werk gaan. We gaan
terug naar ons voorbeeld waarbij we de afgeleide in $x = 4$ wilden berekenen
van de volgende functie:


$$
f(x) = - 3\cdot x^2 + 5
$$


Om de afgeleide in $x = 4$ te vinden, moeten we de volgende limiet uitrekenen:


$$
f'(4) = \lim_{\Delta x \to 0} \frac{\green{f(4 + \Delta x)} - \green{f(4)}}{\orange{\Delta x}}
$$


Vorige keer berekenden we deze limiet door _met onze blote handen_
verschillende waarden voor $\Delta x$ te kiezen die steeds dichter en dichter
bij $0$ kwamen. Nu gaan we het iets doordachter aanpakken. We gaan de $\Delta
x$ even laten voor wat het is en $\green{f(4 + \Delta x)}$ uitrekenen door
letterlijk $\green{4 + \Delta x}$ in te vullen in ons functievoorschrift:

$$
\begin{aligned}
\green{f(4 + \Delta x)} &= -3 \cdot (\green{4 + \Delta x})^2 + 5\\
 &= -3 \cdot (16 + 2\cdot 4 \cdot \Delta x + (\Delta x)^2) + 5\\
 &= -3 \cdot (16 + 8\Delta x + (\Delta x)^2) + 5\\
 &= -48 - 24\Delta x -3(\Delta x)^2 + 5\\
 &= \green{-43 -24\Delta x -3(\Delta x)^2}
\end{aligned}
$$

> ⚠️ Let op! $(\green{4 + \Delta x})^2$ is een **merkwaardig product**! Het is
> van de vorm $(a + b)^2 = a^2 + 2ab + b^2$.

Als we nu ook nog $\green{f(4)}$ uitrekenen, kennen we de twee termen in de
teller <Mute>(bovenaan)</Mute> van de breuk:

$$
\begin{aligned}
\green{f(4)} &= -3 \cdot \green{4}^2 + 5\\
 &= -3 \cdot 16 + 5\\
 &= -48 + 5\\
 &= \green{-43}
\end{aligned}
$$

Nu we $\green{f(4 + \Delta x)}$ en $\green{f(4)}$ kennen, kunnen we de teller
van ons differentiequotiënt al voor een stuk uitrekenen. Van de limiet trekken
we ons voorlopig niets aan, die schrijven we gewoon over.

$$
\begin{aligned}
f'(4) &= \lim_{\Delta x \to 0} \frac{\green{f(4 + \Delta x)} - \green{f(4)}}{\orange{\Delta x}}\\
 &= \lim_{\Delta x \to 0} \frac{\green{-43 - 24\Delta x - 3(\Delta x)^2} - (\green{-43})}{\orange{\Delta x}}\\
 &= \lim_{\Delta x \to 0} \frac{\green{-43 - 24\Delta x - 3(\Delta x)^2} + 43}{\orange{\Delta x}}\\
 &= \lim_{\Delta x \to 0} \frac{\green{- 24\Delta x - 3(\Delta x)^2}}{\orange{\Delta x}}\\
\end{aligned}
$$

Nu krijgen we een breuk die we kunnen **vereenvoudigen**, want zowel teller als
noemer zijn **deelbaar door $\Delta x$**:

$$
\begin{aligned}
\lim_{\Delta x \to 0} \frac{\green{- 24\Delta x - 3(\Delta x)^2}}{\orange{\Delta x}}
&= \lim_{\Delta x \to 0} \frac{\green{- 24 - 3\Delta x}}{\orange{1}} \\
\end{aligned}
$$

Zo krijgen we een heel eenvoudige limiet:


$$
\lim_{\Delta x \to 0} (\green{- 24 - 3\Delta x})
$$


Hier zie je duidelijk waar die _wegdrijvende_ $3$ vandaan komt. Wanneer we
$\Delta x$ kleiner en kleiner kiezen <Mute>(bv. $0{,}1$; $0{,}01$;
$0{,}001$;...)</Mute> gaan we de $\green{-3}$ steeds vermenigvuldigen met kleiner
en kleiner getal en gaan we van de $\green{-24}$ steeds een kleiner en kleiner
getal aftrekken <Mute>($0{,}3$; $0{,}03$; $0{,}003$;...)</Mute>.

De limiet uitrekenen is heel eenvoudig, want als $\Delta x$ heel dicht naar $0$
gaat, dan zal $\green{-3 \Delta x}$ ook naar $0$ gaan en blijft dus enkel
$\green{-24}$ over:


$$
\lim_{\Delta x \to 0} (\green{- 24 - 3\Delta x}) = \green{-24}
$$


🎉 We krijgen dus dezelfde uitkomst als wanneer we de limiet met onze
blote handen uitrekenden!

## Samengevat

<Attention title="De afgeleide in $x = a$ berekenen">


De afgeleide in $x = a$ van een functie $f(x)$ is gedefinieerd als:


$$
f'(a) = \lim_{\Delta x \to 0} \frac{\green{f(a + \Delta x)} - \green{f(a)}}{\orange{\Delta x}}
$$


Voor een bepaalde $a$ kan je deze limiet kan je als volgt uitrekenen:

1. Bereken $\green{f(a + \Delta x)}$ door letterlijk "$\green{a + \Delta x}$"
   in te vullen in het voorschrift van $f(x)$
2. Bereken $\green{f(a)}$ door $a$ in te vullen in het het voorschrift van
   $f(x)$
3. Bereken $\green{f(a + \Delta x)} - \green{f(a)}$ door je uitkomsten van de
   vorige stappen van elkaar af te trekken
4. Vul de uitkomst van $\green{f(a + \Delta x)} - \green{f(a)}$ in in de teller
   (boven) van het differentiequotiënt
5. Vereenvoudig de breuk door $\Delta x$ te schrappen waar dat kan
6. Bereken de limiet door $\Delta x$ te vervangen door $0$

</Attention>
