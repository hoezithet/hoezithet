---
title: "Wat is het verschil tussen een vlakke- en een ruimtefiguur?"
date: 2020-08-05T16:17:25+02:00
weight: 4
draft: true
description: "In deze les gaan we verder in op de driedimensionale ruimte. We bekijken het verschil tussen vlakke figuren en ruimtefiguren. Denk hierbij aan vierkanten, kubussen, cirkels, cilinders, driehoeken, prisma's... Daarnaast bekijken we ook enkele eigenschappen die alleen gelden in de ruimte (zoals kruisende rechten). Ten slotte komen perspectieven en ontwikkelingen van ruimtefiguren ook kort aan bod."
tags: ["Vlakke figuren", "Ruimtefiguren", "Meetkundige eigenschappen"]
images: []
---
Tot nu toe hebben we het vooral over vlakke meetkunde gehad. Meetkunde die zich afspeelt op een blaadje papier. 📝 Maar wij leven niet in een vlakke wereld, wij leven in een wereld vol diepte. Wij leven in een **driedimensionele wereld**. 🌱🐘🧍

Overal rondom ons zien we **ruimtefiguren** en dat is waar we het deze les over gaan hebben.

## Het verschil tussen 2D en 3D
De **vlakke meetkunde** speelt zich af in **twee dimensies**, terwijl de **ruimtemeetkunde** zich afspeelt in **drie dimensies**. Zo'n dimensie moet je zien als een richting waarin je kunt meten. Bij twee dimensies wordt dit **lengte en breedte** en bij drie dimensies komt er ook nog **hoogte** bij. Om **een punt in een vlak** te beschrijven heb je slechts **2 coördinaten** nodig, eentje voor elke richting. En je kunt het al raden 💭: **in een ruimte** (drie dimensies) heb je **3 coördinaten** nodig. 🤯

{{< svg "img/2d_3d.svg" "Een vlak heeft een lengte en een breedte, terwijl een ruimte ook nog een hoogte heeft." >}}

En dingen met **één dimensie** dan? 🤔 Wel, die kun je voorstellen op **een enkele rechte** (zoals de getallenas). Je kan dus alleen punten gebruiken als je iets in deze dimensie wilt plaatsen. 

Wil je **in een vlak** {{< mute "dat twee dimensies heeft" >}} iets plaatsen, dan kan je kiezen voor allerlei **vlakke figuren**. Denk hierbij aan trapezia, parallellogrammen, vierkanten, driehoeken... Het is **in de ruimte** {{< mute "die drie dimensies heeft" >}} dat je **ruimtefiguren** tegenkomt. Voorbeelden hiervan zijn de kubus, de balk, de cilinder en de *parallellepipedum* {{< mute "(dat is de overeenkomstige ruimtefiguur van een parallellogram)">}} (we konden deze geweldige naam niet weglaten 😊🎶). 

## Enkele vlakke figuren
Voor de volledigheid vermelden we hier nog even **de vlakke figuren** waarvan je verondersteld wordt ze te kennen. 

{{< svg "img/vlakke_figuren.svg" "Een overzicht van de vlakke figuren: vierkant, rechthoek, driehoek, trapezium, parallellogram, veelhoek en cirkel." >}}

> In de lessen over [driehoeken](../driehoeken), [vierhoeken](../vierhoeken) en [cirkels](../cirkels) kan je meer leren over deze vlakke figuren. 🙌

## Ruimtefiguren weergeven in 2D
We zijn allemaal wel al eens ruimtefiguren tegengekomen die zijn afgebeeld op een blad papier. Hiervoor gebruikt men **perspectieven**, zodat we **een gevoel van drie dimensies** krijgen op een tweedimensionaal vlak. 

{{< svg "img/cavaliere.svg" "Een kubus in cavalièreperspectief." >}}

Elke (stippel)lijn noemt men een **ribbe** {{< mute "van de kubus" >}}.

{{< attention "Cavalièreperspectief" >}}
Het **cavalièreperspectief** wordt het meest gebruikt voor het afbeelden van ruimtefiguren. Om dit correct te gebruiken, **teken je eerst het vlak waarop je kijkt in ware grootte**. Vervolgens teken je de **zijvlakken onder een hoek van 45°** met de horizontale lijnen. Het zijn ook alleen deze schuine lijnen (die je onder een hoek tekent) die niet de werkelijke grootte hebben. Je tekent ze **de helft van de werkelijke lengte**. Ten slotte worden de **onzichtbare ribben (randen) met een stippellijn** aangeduid.
{{< /attention >}}

## Ruimtefiguren bestaan uit vlakke figuren
We kunnen de ruimtefiguren ook **opensnijden** zodat we een soort bouwplaat krijgen. We spreken dan van de **ontwikkeling of opbouw van een ruimtefiguur**. Op zo'n ontwikkeling zijn de **maten en hoeken** perfect af te lezen, in tegenstelling tot perspectieven. We merken ook dat de **ruimtefiguren opgebouwd zijn uit vlakke figuren**. 🤯

Een **kubus** bestaat uit **zes vierkanten**. Hieronder staat één ontwikkeling van een kubus, maar er zijn er meer! Kan jij er nog eentje vinden? 🧐 **TIP**: Als je je ontwikkelingen uitknipt ✂️, kan je ze onmiddellijk uittesten door ze op te vouwen. 💪

{{< svg "img/opbouw_kubus.svg" "Een kubus bestaat uit 6 vierkanten. Een ontwikkeling kan zijn: vier vierkanten naast elkaar en dan boven en onder de tweede nog een vierkant." >}}

Een **balk** bestaat uit **zes rechthoeken**, die bestaan uit **drie paar gelijke rechthoeken**. Ook hier zijn andere ontwikkelingen mogelijk dan hieronder getoond. 🕵️‍♀️

{{< svg "img/opbouw_balk.svg" "Een balk bestaat uit 6 rechthoeken. Een ontwikkeling kan zijn: vier rechthoeken naast elkaar en dan boven en onder de tweede nog een rechthoek." >}}

Een **cilinder** bestaat uit **twee cirkels** en **een rechthoek**. De rechthoek vormt de **mantel** van de cilinder. 🧥

{{< svg "img/opbouw_cilinder.svg" "Een cilinder bestaat uit 1 rechthoek en twee cirkels. De ontwikkeling ziet er als volgt uit: een rechthoek met erboven en eronder één cirkel die vasthangt aan de rechthoek." >}}

Een **piramide** bestaat uit **een veelhoek** als grondvlak en **driehoekige zijvlakken** vanaf elke van de zijde van de veelhoek naar **een gemeenschappelijke top**. Hieronder is de ontwikkeling van een piramide met een **vierkant als grondvlak** getekend.

{{< svg "img/opbouw_piramide.svg" "Een piramide bestaat uit een grondvlak (veelhoek) en driehoeken, zoveel als er zijden zijn aan het grondvlak. De ontwikkeling ziet er als volgt uit: het grondvlak in het midden met aan alle zijde een even grote driehoek." >}}

Een **kegel** bestaat uit **een cirkel** als grondvlak en **een gekromd vlak**. 🍦 Dit gekromd vlak bekomt men door alle punten van de cirkel te verbinden met een **gemeenschappelijke top**.

{{< svg "img/opbouw_kegel.svg" "Een kegel bestaat uit een cirkel en een mantel. Dit moet je alleen herkennen!" >}}

Tot slot bestaat er ook nog een **prisma**. Dit is **elke figuur met hetzelfde grond- en bovenvlak**, die **geen gekromde oppervlakken** heeft. De cilinder is dus **geen** prisma! ⚠️ Met andere woorden is elke ruimtefiguur waarbij **twee veelhoeken**, eentje boven en eentje onder, **verbonden** zijn **met rechthoeken**, een prisma.

{{< svg "img/prisma.svg" "Twee voorbeelden van een prisma." >}}

## Evenwijdige en snijdende vlakken
Net zoals rechten, kunnen **vlakken evenwijdig zijn aan elkaar of elkaar snijden**.

> Herinner je je dit niet meer? 🤔 Lees dan nog snel even [de les over rechten](../rechten)! 🕶️📏

De definitie is namelijk voor beide **juist hetzelfde**. Alleen gaat het hier niet over rechten, maar over vlakken!

{{< svg "img/ligging_vlakken.svg" "Visualisatie van evenwijdige en snijdende vlakken." >}}

Als je de twee snijdende vlakken beter bekijkt 🤓, dan kunnen je twee dingen opvallen. Ten eerste vormen **alle snijpunten** samen, {{< mute "dat zijn de punten die in/op beide vlakken liggen," >}} **een rechte**. Ten tweede snijden de twee rechtse vlakken elkaar in dit voorbeeld loodrecht $\alpha \perp \beta$. Had je dit gezien? 👀

Ten slotte hebben we het nog even over **kruisende rechten**. Bij deze rechten is het **onmogelijk om ze in één vlak te plaatsen**. Daarmee verschillen ze van evenwijdige en snijdende rechten, waarbij dit wel mogelijk is! 😀

## Samengevat
{{< attention "Verschillende dimensies" >}}
We kunnen dingen in verschillende dimensies tekenen/plaatsen. Een **dimensie** moet je zien als een richting waarin je kunt meten. De **vlakke meetkunde** speelt zich af in **twee dimensies** (lengte en breedte) en de **ruimtemeetkunde** in **drie dimensies** (lengte, breedte en hoogte).
{{< /attention >}}

{{< attention "Vlakke figuren" >}}
Er bestaan verschillende soorten **vlakke figuren**, die je perfect op een blaadje papier kan tekenen. De voornaamste zijn: een **driehoek**, **rechthoek**, **vierkant**, **trapezium**, **parallellogram**, **cirkel** en een **veelhoek**.
{{< /attention >}}

{{< attention "Ruimtefiguren" >}}
**Ruimtefiguren** kan je niet zomaar op een blaadje papier weergeven. Ze bevinden zich in de ruimte. De voornaamste zijn: een **kubus**, **balk**, **cilinder**, **piramide**, **kegel** en **prisma**.
{{< /attention >}}

{{< attention "Cavalièreperspectief" >}}
Het **cavalièreperspectief** wordt het meest gebruikt voor het afbeelden van ruimtefiguren. Om dit correct te gebruiken, **teken je eerst het vlak waarop je kijkt in ware grootte**. Vervolgens teken je de **zijvlakken onder een hoek van 45°** met de horizontale lijnen. Het zijn ook alleen deze schuine lijnen (die je onder een hoek tekent) die niet de werkelijke grootte hebben. Je tekent ze **de helft van de werkelijke lengte**. Tenslotte worden de **onzichtbare ribben (randen) met een stippelijn** aangeduid.
{{< /attention >}}

{{< attention "Evenwijdige en snijdende vlakken" >}}
De definitie voor **evenwijdige en snijdende vlakken** komt precies overeen met die van evenwijdige en snijdende rechten. Alleen gaat het niet over rechten, maar over vlakken.
{{< /attention >}}