---
title: "Wat zijn grootheden en eenheden?"
date: 2019-01-28T08:04:59+01:00
weight: 1
draft: false
tags: ["grootheden_eenheden", "SI-eenheid"]
categories: ["grootheden_eenheden", "SI-eenheid"]
level: "3M"
course: "Fysica"
topic: "grootheden_eenheden"
images: []
title_img: ""
---

We gebruiken **eenheden** om **grootheden** te beschrijven. Zo gebruiken we
_meter_ om een lengte te beschrijven en °C om temperatuur te beschrijven. Enkele
voorbeelden:

| Grootheid                 | Mogelijke eenheden                                 |
| ------------------------- | -------------------------------------------------- |
| Lengte                    | meter, kilometer, inch, mijl, lichtjaar            |
| Tijd                      | seconde, jaar, eeuw                                |
| Temperatuur               | graden Celsius, graden Fahrenheit, kelvin          |
| Massa                     | kilogram, pond, gram, ounce                        |
| Kracht                    | newton, pound-force                                |
| Elektrische stroomsterkte | ampère                                             |
| Elektrische spanning      | volt                                               |
| Energie                   | joule, calorie                                     |
| Snelheid                  | kilometer per uur, mijl per uur, meter per seconde |

## SI-eenheden maken duidelijke afspraken

Zoals je in de vorige tabel kan zien, zijn er veel grootheden waar meer dan één
eenheid voor gebruikt wordt. Er zijn gelukkig officiële afspraken gemaakt over
welke eenheden wetenschappers bij voorkeur moeten gebruiken. Die eenheden
noemen we de **SI-eenheden**. Hieronder de vorige tabel, maar nu enkel met
SI-eenheden:

| Grootheid                 | SI-eenheid        |
| ------------------------- | ----------------- |
| Lengte                    | meter             |
| Tijd                      | seconde           |
| Temperatuur               | kelvin            |
| Massa                     | kilogram          |
| Kracht                    | newton            |
| Elektrische stroomsterkte | ampère            |
| Elektrische spanning      | volt              |
| Energie                   | joule             |
| Snelheid                  | meter per seconde |

<Expand title="Uitbreiding: Hoe lang is een meter?">

We gebruiken een eenheid als "meter" dagelijks. Maar hoe definieer je één meter
het best? Je zou kunnen voorstellen om een plank te maken van één meter lang om
dan te zeggen: "**DIT**, dames en heren, is vanaf nu één meter!"

Een van de problemen hiermee is dat de plank begint te zwellen vanaf het een
beetje vochtig wordt. Dan verandert één meter dus iedere keer dat de
luchtvochtigheid verandert. Je voelt dat het eigenlijk niet zo eenvoudig is om
eenheden absoluut te definiëren.

Dat weten onze vrienden van het [Bureau International des Poids et Mesures](https://www.bipm.org/en/measurement-units/)
(BIPM) maar al te goed. Zij staan in voor de **officiële definities van de
SI-eenheden**. Op hun site staan de huidige definities van de SI-eenheden. Enkele voorbeelden:

| SI-eenheid | Definitie                                                                                                                                                                                                                                                                          |
| ---------- | ---------------------------------------------------------------------------------------------------------------------------------------------------------------------------------------------------------------------------------------------------------------------------------- |
| meter      | De afstand die licht aflegt in vacuüm gedurende een tijdsinterval van $\frac{1}{299\ 792\ 458}$ seconden.                                                                                                                                                                          |
| seconde    | De tijdsduur van $9\ 192\ 631\ 770$ perioden van de straling die overeenkomt met de overgang tussen twee hyperfijne energieniveaus van de grondtoestand van het cesium-133-atoom.                                                                                                  |
| kelvin     | De temperatuur van $\frac{1}{273,16}$ (exact) deel van de temperatuur van het tripelpunt van water.                                                                                                                                                                                |
| kilogram   | De massa van het internationale prototype van de kilogram, een cilinder van platina-iridium, bewaard in het Bureau International des Poids et Mesures (BIPM), te Sèvres, Parijs.                                                                                                   |
| ampère     | De constante stroom die, indien gehandhaafd in twee rechte parallelle geleiders van oneindige lengte en verwaarloosbare doorsnede, op 1 meter afstand van elkaar in vacuüm, een kracht tussen deze twee geleiders veroorzaakt gelijk aan $2\cdot 10^{−7}$ newton per meter lengte. |

</Expand>

## Symbolen voor grootheden en eenheden

Omdat we niet telkens de namen van grootheden en eenheden voluit willen
schrijven gebruiken we er _symbolen_ voor. Enkele voorbeelden:

| Grootheid                 | Symbool grootheid | SI-eenheid        | Symbool SI-eenheid |
| ------------------------- | ----------------- | ----------------- | ------------------ |
| Lengte                    | $\si{l}$          | meter             | $\si{m}$           |
| Tijd                      | $\si{t}$          | seconde           | $\si{s}$           |
| Temperatuur               | $\si{T}$          | kelvin            | $\si{K}$           |
| Massa                     | $\si{m}$          | kilogram          | $\si{kg}$          |
| Kracht                    | $\si{F}$          | newton            | $\si{N}$           |
| Elektrische stroomsterkte | $\si{I}$          | ampère            | $\si{A}$           |
| Elektrische spanning      | $\si{U}$          | volt              | $\si{V}$           |
| Energie                   | $\si{E}$          | joule             | $\si{J}$           |
| Snelheid                  | $\si{v}$          | meter per seconde | $\si{m/s}$         |
