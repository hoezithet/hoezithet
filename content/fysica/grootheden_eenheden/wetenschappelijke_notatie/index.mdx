---
title: "Wetenschappelijke schrijfwijze"
date: 2019-01-28T08:07:16+01:00
weight: 6
tags: []
images: []
---

_Wetenschappelijke schrijfwijze_ is een manier om getallen te noteren. Het houdt in dat je **de komma verschuift tot die na het eerste [beduidend cijfer](../beduidende_cijfers)** staat. Om het getal gelijk te houden, moet je samen met het verschuiven van de komma ook een [macht van 10](../machten_van_10) toevoegen.

Enkele voorbeelden van getallen in wetenschappelijke schrijfwijze:

$$
-3{,}568\cdot 10^{-11}
$$


$$
6{,}4\cdot 10^{3}
$$


$$
1{,}0
$$


$$
9{,}9074\cdot 10^{-13}
$$


$$
3
$$


## Omzetten naar wetenschappelijke schrijfwijze

We hebben in de les over machten van 10 gezien hoe we zonder problemen de [komma een bepaald aantal plaatsen kunnen verschuiven](../machten_van_10#getallen-omzetten-naar-een-macht-van-10).
We passen hier dezelfde techniek toe om de komma te verschuiven tot na het eerste beduidend cijfer, zodat we het getal omzetten naar wetenschappelijke schrijfwijze.

Bijvoorbeeld: zet $-345{,}2$ om naar wetenschappelijke schrijfwijze. Dat wil zeggen: verschuif de komma tot die na het eerste beduidend cijfer staat. Hier betekent dat: **twee plaatsen naar links**. Met [de techniek](../machten_van_10#getallen-omzetten-naar-een-macht-van-10) uit de les over machten van 10, gaat dat als volgt:

$$
\begin{aligned}
-345{,}2 &= -345{,}2\cdot \blue{10^{-2}}\cdot \orange{10^{2}}\\
 &= \blue{-3{,}452} \cdot \orange{10^{2}}
\end{aligned}
$$

Een ander voorbeeld, waarbij we nu de komma **vier plaatsen naar rechts** moeten schuiven:

$$
\begin{aligned}
0{,}0002495 &= 0{,}0002495\cdot \blue{10^{4}}\cdot \orange{10^{-4}}\\
 &= \blue{2{,}495} \cdot \orange{10^{-4}}
\end{aligned}
$$
